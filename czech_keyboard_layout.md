# Rozložení klávesnice

Zde bych se rád zaměřil na pár nápadů k rozložení české klávesnice. Nechci zde příliš probírat rozložení písmen, spíše rozložení speciálních kláves. To vše beru převážně z pohledu dostupnosti znaků jako jsou například `[ ] $ { } \ ~`, které se často využívají v programování.

Dále zde beru ohled na klávesové zkratky, které používám pro programy a operační systém. Jsou však poměrně specifické a nemusí být vhodné pro každého, jelikož využívám vim-like editorů a jako window manager na linuxu používám i3wm.

## Rozložení kláves

Jak už jsem psal, nechci zde příliš probírat, jaké rozložení kláves je ideální, zda qwerty, qwertz, české programátorské, popřípadě jiné. O tomto nemám žádné užitečné znalosti. Pokud by to někoho zajímalo, doporučuji začít u pana Jaroslava Zaviačiče.

Jediné, kde bych uvažoval nad změnou základního rozdělení jsou písmena s diakritikou v horním řádku klávesnice. Zde by mohlo být příjemné nastavit tyto klávesy tak, aby při kombinaci s klávesou shift psaly velký písmena nikoliv číslovky. Ty by mohli být přiřazeny jiné vrstvě a tedy dále snadno dostupné. Avšak tato úprava předpokládá, že jsou vrstvy, které implementuje QMK, dostupné.

Ještě bych rád doplnil, že je vhodné držet se základního rozložení kláves a nevyužívat rozložení jakou jsou například Dvorak, Colemak, a nebo jiné alternativy. A to z důvodu, že jsou optimalizovány pro anglický text.

## Speciální znaky

Jakožto programátor využívám často speciální znaky, které se ale ne příliš dobře píšou na české klávesnici. Někteří lidé při psaní kódu přepínají na anglickou klávesnici, já využívám pravého altu.

Tímto způsobem bych i řešil psaní speciálních znaků při upraveném rozložení kláves. Považuji ale za vhodnější využít místo pravého altu další vrstvu na které tyto znaky budou. Navíc je do této vrstvy možné dát i další znaky, které by byli potřeba. Zároveň by bylo možné i odebrat některé klávesy a přesunout je do této vrstvy a díky tomu celou klávesnici zmenšit. Nejsem si však jistý, zda je to vhodné řešení.

## Klávesové zkratky

Jelikož využívám i3wm spolu s nastavením velkého množství klávesových zkratek v programech, tak je pro mě dostupnost kláves jako alt, ctrl a shift poměrně klíčové.

Je také důležité myslet na to, že klávesy ctrl a alt by měly být dostupné jednou rukou a klávesa shift rukou druhou. Jelikož kombinace s shiftem jsou běžné. Také je dobré využít možnost, že při krátkém stisku bude klávesa fungovat jako znak a při podržení jako speciální klávesa. Záleží ale hodně na tom, zda to bude uživateli vyhovovat. Problém zde může nastat, pokud se uživatel při stisku zamyslí a klávesu podrží a nebo pouze nestiskne klávesu dostatečně rychle. Pří rychlejším psaní může ale být problém i opačný a to že je klávesa stisknuta příliš krátce. Já osobně zkouším například kombinaci, že mám při podržení shift a při stisku enter a již několikrát se mi stalo, že jsem například omylem odeslal zprávu. Řekl bych, že je tato kombinace poměrně nešťastná a asi bych ji měl změnit. Zatím však experimentuji a ještě jsem si nevytvořil pro mě ideální rozložení.
